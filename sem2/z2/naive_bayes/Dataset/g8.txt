Запропонований урядом законопроект "Про приватизацію Укртелекому" парламент вдруге не прийняв у четвер. Хоча лобісти цього проекту твердять, що на попередніх нарадах фракцій більшості питання позитивного голосування було узгоджене. Приватизація "Укртелекому" є важливою частиною програми приватизації, оскільки за повідомленням Фонду держмайна бюджет України має отримати від продажу акцій цього підприємства близько $ 548 млн.

Фактично парламент робив спроби прийняти цей законопроект тричі. Минулого четверга за прийняття закону в першому читанні проголосували 222 народних депутата, а це на 4 голоси менше, ніж необхідно. 8 червня депутати голосували двічі: перший раз "за" проголосували 220 народних обранців. Але лідер КПУ Петро Симоненко заявив, що картку одного з депутатів його фракції незаконно використав хтось інший. На вимогу низки фракцій, спікер Іван Плющ поставив питання ще раз на голосування. Цього разу, "за" було ще менше депутатів - 116.



Тепер народні обранці мають розглядати альтернативний депутатський законопроект. Ймовірно, його обговорення відбудеться наступного вівторка. Якомога скоріша приватизація "Укртелекому" необхідна, оскільки підприємство втрачає у вартості з кожним днем. Олексій Костусєв, голова комітету з питань економічної політики, в інтерв'ю журналістам висловив думку, що "закон в цілому має бути прийнятий до того, як депутати підуть на канікули".



У свою чергу глава спеціальної контрольної комісії з питань приватизації Олександр Рябченко висловив думку, що альтернативний законопроект "непоганий", "його ринкова орієнтація безсумнівна". В інтерв'ю "Інтерфакс-Україна" він заявив, що для Верховної ради "було б розумно його підтримати". Додамо, що альтернативний варіант законопроекту підготований депутатами Олександром Хмелевим (фракція Компартії) і позафракційним депутатом Оленою Мазур.

Крім ідеологічних (небажання лівих голосувати) і економічних (різні погляди на приватизацію) чинників, цього разу до голосування додалась політична інтрига. Близько половини членів фракції "Батьківщина" не підтримали законопроект. Журналісти звернули увагу на те, що саме в день голосування, на розширеному засіданні мала розглядатись доля лідера партії "Батьківщина" Юлії Тимошенко. Таким чином, фракція натякала не те, що у разі чого може вийти з більшості або підтримувати не всі її рішення. На думку Олексія Костусєва, таке голосування засвідчило факт "політичної гри", оскільки раніше члени "Батьківщини" "висловлювались на підтримку законопроекту голові Фонду держмайна Олександру Бондарю". Але "кожна дія породжує протидію", зазначив Костусєв, відповідаючи на питання журналістів про кроки інших фракцій більшості у відповідь.



"На фракції ми прийняли рішення, що це буде вільне голосування, оскільки існують суперечки навколо ціни "Укртелекому". Багато депутатів нашої фракції вважають, що ціна дуже низька", - так прокоментував факт голосування "Батьківщини" її член, голова бюджетного комітету Олександр Турчинов.



Якщо депутати вирішуватимуть політичні питання на тлі "Укртелекому", може зірватись урядова програма приватизації, твердять деякі депутати в кулуарах парламенту. Раніше прем'єр-міністр Віктор Ющенко підкреслював, що приватизація ВАТ "Укртелеком", має стати однією з найбільш визначних подій в історії української приватизації. "Вдало проведена приватизація національного оператора зв'язку стане каталізатором розвитку низки інших секторів економіки і суттєво покращить інвестиційний клімат в Україні", - говорив він ще до початку таких "трагічних" подій навколо законопроекту.
true
