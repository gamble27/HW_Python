Отже, сенсації не сталося. Як і прогнозували соціологи, всі питання референдуму отримали підтримку електорату.

Судячи з офіційних даних, обнародуваних на сайті Центральної виборчої комісії України, вранці ЦВК перевиконав план і обробив більше 100% бюлетенів.

Надійшли дані про те, що насправді проголосували 29 млн. 860 тис. 750 громадян, тоді як бюлетенів усього було видано 28 млн. 860 тис. 750.

На 1-е питання референдуму, про право президента розпускати парламент, у разі, якщо протягом місяця депутати не сформують парламентську більшість або протягом 3-х місяців не затвердять держбюджету, позитивно відповіли 84,69%.

За скасування депутатського імунітету висловились 89,00%.

За скорочення кількості депутатів з 450 до 300 ствердно проголосували 89,91%.
Як і очікувалося, найменшу кількість голосів зібрало останнє питання - про формування в Україні двопалатного парламенту. За це віддали свої голоси 81,68% громадян.

Згідно з даними на час закриття дільниць, на 20.00 16 квітня, громадяни міста Севастополя, куди у вівторок відправляться лідери Росії і України, фактично саботували проведення референдуму. 45,54% виборців взяли участь в референдумі в цьому місті, а це означає, що плебісцит в окремо взятому місті не відбувся.
Звертає на себе увагу висока результативність в таких регіонах, як Закарпатська (96,77%), Дніпропетровська (85,20%), Сумська (87,42%), Донецька (86,41%), Луганська (86,41%) області. У деяких іх них зіграли свою роль контролюючі регіони олігархи, в інших високий результат отримано за рахунок "важкої роботи" регіональних керівників, які прагнули таким чином "прогнутися" перед президентом і виправдати себе за проколи під час президентських виборів.
Не дивлячись на те, що за спостереженнями очевидців, відвідування дільниць у день голосування була надзвичайно низькою, ЦВК з кожною годиною збільшував цифру громадян, що проголосували заздалегідь, і за ранковими даними понеділка таких було вже 27,8%. Перед відкриттям дільниць для голосування тих, що проголосували заздалегідь, нараховувалося майже в два рази менше.

Результати голосування були б значно меншими, якби українські медіа-магнати не поскупились на ефірний час для роз'яснення народу особливостей його ж власної ініціативи.

Нагадаємо, що ПАРЄ не направила своїх спостерігачів, оскільки референдум став "яблуком розбрату" між Україною і Радою Європи. ПАРЄ рекомендувала президенту відмінити проведення плебісциту до прийняття нового закону про референдум. Західні оглядачі також звертають увагу, що результати референдуму можуть призвести до посилення президентської влади за рахунок парламенту.

false
