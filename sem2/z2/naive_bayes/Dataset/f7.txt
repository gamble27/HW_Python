Український уряд дуже добре сприйняв затвердження Михайла Касьянова на посаді голови уряду Російської федерації. Так прокоментував "Інтерфакс-Україна" цю новину перший віце-прем'єр України Юрій Єхануров. За його словами Віктор Ющенко і Михайло Касьянов "гравці одного поля". "Вони чудово володіють не тільки фінансовою термінологією, але і знають всі підводні камені, які є в міжнародних і у внутрішніх справах", - зазначив Єхануров.

Дійсно з першим віце-прем'єром не варто сперечатись. Касьянов і Ющенко дуже схожі в багатьох аспектах. За оцінками експертів, російського претендента мали затвердити без жодних проблем. Прогнозували цифру в 300 голосів "за", але результат виявився ще кращим. За кандидатуру Касянова, запропоновану Володимиром Путіним, проголосувало 325 депутатів, проти - 55, утрималось - 15. Як відомомо, свого часу, за Ющенка проголосувало також набагато більше депутатів, ніж прогнозували, хоча прогнози щодо його кандидатури були теж оптимістичними.

Михайла Касьянова люблять на Заході за його успіхи у розв'язанні проблем з кредиторами РФ. Висловлювання західних фінансистів щодо Касьянова нагадують оцінки українського прем'єра Віктора Ющенка на Заході. В той же час у кожного з них є свій "скелет у шафі". Для Ющенка це махінації з кредитами МВФ, в той час коли він був головою НБУ. Для Касьянова це махінації з перепродажем російських боргів і прізвисько, яке після цього з'явилось - "Міша Два Проценти".

Сам Віктор Ющенко "виключно позитивно" оцінює призначення Касьянова. Він заявив, що зустріч з новообраним російським прем'єром може відбутись вже в кінці травня. "Я впевнений, що поряд з Володимиром Путіним Касьянов буде провідником модернової політики" - заявив Віктор Ющенко. Прем'єр підкреслив, що у нього були "чудові контакти" з російським прем'єром до його призначення. "Це добра база для роботи тепер на рівні прем'єрів", - сказав Ющенко. Існування в українського глави уряду "чудових особистих стосунків з Касьяновим", підтвердив і перший віце-прем'єр Юрій Єхануров.

Експерти не виключають, що це призначення додасть необхідної збалансованості в українсько-російських відносинах. Раніше між Кучмою та Єльциним існувала "дипломатія без краваток". Тепер на особистому рівні товаришуватимуть прем'єри двох країн. До речі український президент Леонід Кучма задоволений призначенням нового прем'єра. Він підкреслив, що "затвердження Касьянова такою кількістю голосів говорить про позитивні тенденції в РФ".
false
