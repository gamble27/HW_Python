На відміну від російських засобів масової інформації, які не проминають жодної нагоди дорікнути Львову за "прітєснєніє рускава язика", Верховний комісар ОБСЄ зі справ національних меншин Макс ван дер Стул не має претензій до останніх рішень Львівської обласної ради, які регулюють функціонування мов в області.

Про це заявив у Львові глава обладміністрації Степан Сенчук після зустрічі з представником ОБСЄ, повідомляє "Інтерфакс-Україна".

Сам же ван дер Стул дипломатично повідомив, що має наміри познайомитися з життям російської меншини в Україні та української меншини в Росії, однак відмовився коментувати свої висновки від відвідин Львова. Представник ОБСЄ заявив, що зробить це після обробки результатів візиту.

Як заявив до цього на брифінгу керівник прес-служби МЗС України Ігор Грушко, Макс ван дер Стул під час візиту в Україну вивчить стан російської меншини "з метою формування об'єктивної оцінки про його стан та спростування звинувачень певних політичних сил Росії про недостатнє забезпечення культурних та мовних потреб цієї меншини в Україні". При цьому Грушко підкреслив, що робочий візит ван дер Стула планувався давно і не пов'язаний з останніми подіями у Львові.

Тим не менше, у Львові влада не дрімає. 22 червня на сесії міськрада Львова розгляне кінцевий варіант двох постанов, які передбачають тимчасовий мораторій на трансляцію та виконання російськомовних пісень на вулицях, площах та у громадському транспорті. Розробка цих постанов стала результатом вимог, висунутих під час низки акцій УНА-УНСО, Соціал-національної партії та інших організацій через загибель композитора Ігоря Білозора.

Дивно, але пан Стул не відреагував на сенсаційне рішення про тимчасове припинення трансляції на Львівську область "Нашого радіо", що, до речі, користуючись нагодою, підтвердив пан Сенчук. Нагадаємо, що це рішення вступило в силу ще 11 квітня, але Вищий арбітражний суд визнав його неправомірним. За словами Сенчука, обладміністрація звернулася з апеляцією до пленуму Верховного Суду, а також направила в Національну раду з питань теле- та радіомовлення клопотання про анулювання ліцензії "Нашого радіо". Основна претензія львів'ян до цього радіо, між іншим, полягала у російському мовленні.

Більше того. Обласна адміністрація дала доручення облкомітету з інформації провести хронометраж передач інших радіо- та телестанцій. Його висновки також передадуть у Національну раду.

Активність роботи регіону з цієї проблеми можна порівняти хіба з активністю російських мас-медіа у "викритті" "львівського шовінізму". Пасивними залишаються лише центральна влада в Україні та українці в Росії.
false
