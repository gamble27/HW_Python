28 червня стане історичним днем для деяких категорій українських громадян. Від цього дня для українців вводиться візовий режим в'їзду на територію Чеської Республіки. Те ж саме чекає і на бажаючих поїхати у Словаччину. Відповідне рішення прийняли вже давно і тепер ми маємо можливість ознайомиться з умовами, а також "із зітханням" оцінити мотивацію.

Як заявив в інтерв'ю журналістам у четвер посол Чеської Республіки в Україні Йозеф Врабец, введення візового режиму для громадян України "пов'язане з внутрішніми проблемами" Чехії, які полягають в перебуванні на її території великої кількості нелегальних мігрантів з України. За його словами, їх кількість на сьогоднішній день від 100 до 200 тис. чоловік, передає "Інтерфакс-Україна".

Консульський відділ посольства Чехії найближчим часом буде підключений до комп'ютерної мережі еміграційної служби в Празі, і тоді візу можна буде оформити через Інтернет. При цьому термін оформлення віз, як обіцяють, не буде перевищувати 10 днів. А ось консульський відділ посольства Словаччини обіцяє робити це ще швидше. Розглядати заяви і видавати візи, згідно з прес-релізом посольства, планується протягом тижня. Терміново отримати візу можна і за 3 дні, але доведеться заплатити у два рази більше. Крім цього існує безліч пільгових умов, так що виїзд до наших сусідів буде не таким важким як, наприклад, у США.

Загалом, якщо виходити зі слів чеського посла, то тепер для українців в"їзд до його країни стане навіть простішим ніж раніше. Врабец зазначив, що договір про безвізовий режим між Україною і Чехословаччиною було підписано ще у 1980 році, і оформлення поїздок згідно з ним було достатньо складним. Раніше необхідно було запрошення, а зараз, за словами посла, "оформити візу буде набагато простіше".

Ціна короткострокової одноразової візи в Чехію терміном до 90 днів (наприклад, туристичні, для лікування) складає від $25 до $30, багаторазової (для ділових поїздок) - $105-115; транзитної (дає право іноземцеві на перебування у країні протягом 5-ти днів при кожному перетині кордону) одноразової - $25-30, дворазової - $30-35, багаторазової - $90-95; довгострокової візи (для працевлаштування, підприємницької діяльності, навчання, возз'єднання сім'ї) на термін більш 90 днів - $40-45.

Одноразова та багаторазова короткострокові візи не дозволяють іноземцеві займатися трудовою або підприємницькою діяльністю.

Туристичні візи видаються або під час купівлі путівок в турагентстві, або для індивідуального туризму, але якщо у вас є гроші для перебування у Чехії. Розрахунок - $30 на дорослого і $15 на дитину до 15 років. При цьому прикордонники мають право перевірити наявність коштів, однак досить буде пред'явити міжнародну кредитну картку.

Власникам дипломатичних і службових паспортів для в'їзду у Словаччину візи не потрібні.

Короткострокова туристична, короткострокова робоча і транзитна одностороння візи в Словаччину коштують $18. Двостороння транзитна віза - $22, короткострокова багаторазова і транзитні візи на тривалий термін по $40. Короткострокові візи багаторазового в'їзду і візи на тривалий транзит з терміном дії максимально 180 днів коштують $62.

Довгострокові візи з терміном дії більше 180 днів видаються тільки органами іноземної поліції Словацької Республіки на основі рішення про дозвіл на тимчасове або постійне проживання. Заяви на дозвіл для тимчасового або постійного проживання подаються тільки у представництвах Словаччини за кордоном.

Безкоштовні візи видаються дітям до 15 років. На отримання безкоштовних віз мають також право студенти, які вчаться на території Словаччини, військовослужбовці, співробітники правоохоронних органів, особи, які здійснюють службові поїздки в рамках двосторонніх і багатосторонніх угод, учасниками яких є дві сторони.

Крім цього, ви можете отримати безкоштовні візи, якщо маєте намір відвідати важкохворого члена сім'ї або близького родича, для участі у похороні родичів, а також, з метою серйозного лікування у Словацькій Республіці і особам, що їх супроводжують. Існують й інші пільги для відвідування Словаччини.

Введення візового режиму в цих країнах тільки "перша ластівка". Наступною у черзі є Польща, яка, як запевняють польскі офіційні особи, збирається ввести візи для українців тільки перед її вступом у Європейський союз. З іншого боку Україну притисне Росія, яка недавно всерйоз заговорила про візовий режим з країнами співдружності.
false
