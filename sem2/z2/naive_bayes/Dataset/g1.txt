Декілька днів залишилось до приїзду президента США Біла Клінтона у Київ і його звернення до українського народу на Михайлівській площі. Втомлена святом міста і великою кількістю безкоштовних розваг київська публіка може і не сприйняти "історичний візит", як щось варте уваги. І тому, виступ Клінтона готують і рекламують, як, щонайменше, приїзд популярної поп-зірки. Телевізійні відеороліки, інтернет-сторінка та інші PR "штучки". Але за цим цирковим розголосом для широкого загалу залишається непоміченим офіційна сторона візиту.



Про що говоритимуть?

Закриття Чорнобильської атомної станції стане однією з головних тем на переговорах Клінтона і Кучми, повідомляє "Інтерфакс-Україна". За словами посла США в Україні Стівена Пайфера, за деякий час буде оголошено про новий фінансовий вклад в завершення добудови нового саркофагу над ЧАЕС. Крім того, США не відмовляються від фінансової допомоги у добудові компенсуючих потужностей на інших станціях. Але головним фактором для того, щоб гроші почали виділяти, є точна дата закриття станції.

Клінтону, ймовірно, зроблять такий подарунок. Прем'єр-міністр Віктор Ющенко днями заявив журналістам, що остаточна дата закриття станції буде оприлюднена за кілька днів. А відповідаючи на питання журналістів, чи не пов'язано це з приїздом Клінтона, Ющенко сказав: "В принципі я б не хотів говорити, що так...Можливо й так".

Окрім Чорнобиля серйозно буде обговорюватись питання корупції, а також, говорячи мовою американського дипломата Пайфера "процес політичної і економічної інтеграції України, та інтеграція України у Європу і трансатлантичні структури". Можливо обговорюватимуться і інші теми. Дуже доречно з'явилась інформація про обвинувачення на адресу Лазаренка. Хоча прес-секретар українського президента Олександр Мартиненко заперечив в інтерв'ю УП можливість того, що ця тема буде підніматись у Києві.

Повертаючись назад, до візиту Леоніда Кучми до США, варто згадати інформацію про зміст переговорів, яку вперше оприлюднила Financial Times. Тоді, за даними газети, Кучмі фактично виставили список осіб, яких Вашингтон не хоче бачити біля влади в Україні. Пізніше називалися різні прізвища і, можливо, цього разу скритий від громадськості бік переговорів до чогось приведе. Тим більше, що в Україні, порівняно з іншими країнами, у Клінтона є шанс продемонструвати власну значущість.

А хто до нас їде - ще президент, чи вже "історія"?



Ще до початку турне західні оглядачі назвали поїздку Біла Клінтона до Європи "останньою спробою залишити помітний слід в світовій історії". "Можливо, він залишиться в пам'яті людей як президент, що не приділяв необхідної уваги зовнішній політиці держави", - цитує слова американського політичного дослідника Майлза Кехлера агентство "Інформбюро", - "Це дивно, враховуючи, що сам Клінтон більше, ніж усі інші президенти часів холодної війни, намагався розповсюдити вплив Сполучених Штатів на світову політику і не нехтував жодною можливістю підкреслити передову миротворчу та економічну роль своєї держави".

Оглядач радіо Бі Бі Сі Володимир Козловський йде навіть далі, говорячи про те, що Клінтон "вже президент з минулого". Він не досяг помітних успіхів у вирішенні основних проблем у взаємовідносинах США і Європи. І цього разу не вирішив двох важливих питань. По-перше, не зміг переконати європейських лідерів у необхідності існування на Алясці системи ПРО, необхідної для відображення можливих атак з боку Ірану та Північної Кореї. По-друге, не вирішив протиріччя у торговельних відносинах Сполучених Штатів та Європи. Але над цими невдалими моментами, як парасолька з'являються повідомлення, які покращують настрій президенту: Клінтон став першим американським президентом - лауреатом премії Карла Великого за вклад в об'єднання Європи.

В суботу на Клінтона чекає найскладніша частина візиту - Росія і Путін. У американського президента, як і у Кучми, зазначають оглядачі, з Борисом Єльциним існувала "дипломатія без краваток". З Путіним все інакше і, знову як і у нас, більш прагматично. Переговори будуть складними і, ймовірно, ні до чого не приведуть. Клінтон і тут вже в минулому.

Саме тому, порівняно легко можуть пройти переговори в Києві, де всі очікують грошей від МВФ. І, хоча американські дипломати неодноразово запевняли, що не збираються впливати на рішення фонду, їм в Україні ніхто не вірить. Клінтону залишився невеликий термін перебувати на посаді президента США, але в України має ще менше часу, який вона може прожити без відновлення кредитування з боку МВФ. День "історичного візиту" незабаром.
false
