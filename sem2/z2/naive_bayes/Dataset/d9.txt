Не дурімо самі себе!

А що є об'єктивність, шановний пане Ар'єв?
Що є інформація, шановний пане журналіст?
І що є політика, шановний авторе?

Окремо від життя, в книжці-підручнику з журналістики чи звіті якогось профільного комітету всі ці слова, можливо, і мають значення, логічний ряд яких може продовжити сполучення типу "свобода слова", або навіть страшне слово "правда". Але всі вони належать до площини сучасного міфологічного простору, що існує поза тою межею телевізійного екрану чи газетної шпальти, яка вже недосяжна для людини з вулиці. По той бік дзеркала.

А чи в реальному житті, пане Ар'єв, не продовжується цей ряд словом "пропаганда", яке продовжують словосполучення типу "маніпуляція свідомістю", "дезінформація", та широко вживані останнім часом "методи чорного PR"?

Що є об'єктивність? Як журналіст може писати правду про події, про які дізнається зі слів політиків або так званих "джерел, що побажали залишитися неназваними"? Він може писати здогадки, чужі слова та коментарі, але не ту правду, яку звикло уявляють собі живі люди – не ті лідери, які живуть в інформаційному просторі. І залежно від того, за чиї гроші він живе, тих він і слухає, і записує, і показує, чи не так?

Навіщо казати "брехня"? Навіщо давати назви, не притаманні інформаційному середовищу, яке реально саме є живим міфом? До цього ж в міфах не опускаються! Існує багато більш зручних методів не сказати правди!

Подати коментарі частини політиків. Сказати половину. Сплутати дві події в одну. І все ж правда!

Щось не договорити. Десь змовчати, десь сказати більше. Вивернути факт коментарем. Навіть подати два синхрони в потрібній послідовності, і результат – на гора.

І підіть доведіть, що хтось бреше.

Брешуть не журналісти, шановний пане. І навіть не політики, які, говорячи те, що кажуть, насправді виконують свою роботу, як вважають за потрібне. І змушувати писати брехню нікому не треба.

Навіщо? Існує перше тваринне почуття, підсилене у деяких географічних точках планети до останнього рубежу. Це – СТРАХ. Власне від нього починається все. Політики, журналісти, глядачі, - всі БОЯТЬСЯ.

Хто за авторитет, хто за владу, хто - за гроші. Бояться за ті поняття, які становлять для них саме життя.

Ви кажете – "не звинувачуйте журналістів, які намагаються надавати всебічну інформацію, не стаючи ні на чий бік".

Чи не здається вам, що звинувачувати журналістів - це все одно, що розбити мийку на кухні за те, що вдома немає води? Це – вимагати від перекупників якісного продукту? Вимагати від простих посередників зміни всього середовища?

Справа в тому, що, власне, в екстремальних умовах у роботі саме цих посередників стало ВСЕ ЯСНО. Журналісти в цій ситуації, яка гіперболізувала все життя в країні, стали чимось на кшталт лупи, збільшуваного скла.

Вони працюють, як і працювали, і кожен ретранслює думку того, кого і до того. Але тепер це проявилося яскравіше, і то настільки, що тепер це не лише побачили, бо бачили і раніше. Це УСВІДОМИЛИ.

Люди, які знали, що їм все життя брешуть (всі були в СРСР), тепер усвідомили НАСКІЛЬКИ велика ця брехня. Істоти, що жили до того в їх уяві лише в телеекрані, відносилися лише до міфологічного простору, де говорять титулами, глобальними проблемами і словами типу "відбулася двостороння зустріч" (а не просто "зустрілися"), набрали людської подоби. Бо вони, здається, можуть матюкатися, як сусіди з підвального приміщення. Можуть боятися за свою шкіру, як кожний з довколишніх. До смерті ображатися на критику. І звертатися не, для прикладу, "Шановний міністре внутрішніх справ України", а просто Юра, як співробітники в цеху. ІДОЛИ ВПАЛИ З П’ЄДЕСТАЛУ МІФОЛОГІЧНОГО ПРОСТОРУ, і стали людьми. А люди, як відомо, повинні відповідати за свої вчинки.

В цьому проблема. А той, хто не до кінця усвідомлює ситуацію через призму свого непереборного, закоренілого в свідомості страху, той не йде напряму з протестами. І звинувачує у падінні ідеалів не самих винуватців, а тих, хто ближче – тобто посередників, журналістів. Бо БОЇТЬСЯ. Зрештою, як і ті ж журналісти.
true
