Російська "Общая газета" розповідає про те, як роблять бізнес у Чорнобильській зоні. Виявляється, ліс та продукти із зони успішно продають і це приносять прибуток.

В Україні Чорнобиля більше не бояться, пише газета. До нього звикли. 30-кілометрова зона відчуження обживається. Ліси, поля і ферми зони використовує Чорнобильський дослідницький центр. Саме йому належать плани відродження небезпечних територій. А обробляти їх є кому - у зоні живуть 603 самосели, що нелегально повернулися і тим самим поставили себе поза законом. Але не поза прибутком, який так потребує Україна.

70-гектарне картопляне поле, рибний ставок, понад 300 гектарів лісу, тваринницькі ферми. Ліс новоявлені сталкери продають у Миколаїв та Херсон. Овочі і м'ясо - у Київ, Житомир... Заспокоюються тим, що "жоден магазин не прислав рекламації" на продукти, народжені під стінами четвертого реактора.

Журналісти "ОГ" Олена Глаголєва і Борис Синявський познайомилися у зоні з однофамільцем українського президента Миколою Кучмою, якому належить ідея експорту лісу із зони на продаж у "чисті" місця. Він начальник відділу радіоекології Чорнобильського науково-дослідного центру. За даними журналістів вже з 1989 року із забруднених районів пішли ешелони з лісом - спочатку у сусідні райони, потім - на безлісий південь України. Спочатку продавали ошкурений ліс, тому що вірили: радіаційний пил осів на корі, але не забруднив "тіло". Тепер і від цього відмовилися.

Чорнобильський ліс купують добре, 300-гектарна плантація не встигає забезпечувати всіх охочих збудувати з неї будинки. Кожна партія нібито перевіряється і має сертифікат. Але, як запевнив Микола Кучма, і в перевірених партіях часто зустрічається "бруд", пише "ОГ".

Як говорить заступник міністра МНС України Володимир Холоша, ліс повністю не дезактивуєш, але Україна не може відмовитися від Чорнобильських вирубок. Молодій країні гостро потрібні гроші, які, як відомо, не пахнуть, як і радіація, йдеться у статті.

"Потрапити на поля, ферми та лісові угіддя Чорнобиля можна або лісовими стежками, або - через КПП, маючи пропуск з печаткою. Ми пішли другим шляхом. Даїшник, який зупинив наше "таксі до зони", уважно розглянув посвідчення водія і хахитав головою: "Вже і не знаю, хто пасажири цієї машини, якщо шофером у ній сам Кучма". Микола Дмитрович Кучма, що віз нас у зону, любить, коли його запитують про можливі родинні зв'язки з українським президентом. Насправді ж Кучма-Чорнобильський Кучмі-президенту - не товариш і тим більше не брат.

Із зони вивозять не лише будівельний ліс, але і продукти. Журналісти виявили, що у господарствах зони працюють люди з усього колишнього Союзу, оскільки зарплата добра, з житлом проблем немає.

Рибу у зоні розводять у колишньому ставку-охолоджувачі Чорнобильської АЕС, де розводять товстолобиків, сомів і амурів. Мальків відправляють на Іванівський рибокомбінат, який теж знаходиться поряд з зоною відчуження. Так що рибини припливають у магазини не з чорнобильською, а з цілком "чистою" адресою.

Російські журналісти пишуть про "український безоглядний господарський менталітет", що є у Чорнобилі", коли "ніщо, що кинуте, не залишене, все пристосоване". У колишній пришкільній чорнобильській теплиці навіть намагалися розводити норок. Була така теорія, що в умовах радіації норка швидко росте, а її хутро залишається "чистим". Тобто, Чорнобиль всю Україну вкриє дешевими хутрами. Але не склалося - норки облисіли ще до того, як стали шубами, йдеться в статті.

Чорнобильські жінки працюють на новоявлених фермах, де вирощують звіра, який поки що не має назви - гібрид корови з бізоном. Кажуть, він краще переносить умови Чорнобиля, його м'ясо є чистим, "експортним", а на смак - та ж яловичина.

Журналісти стверджують, що перших гібридів було отримано, коли у післяаварійному лісі відловили бика і три телички, яких назвали Уран, Альфа, Бета і Гамма, і завезли їх на ферму у село Шепелічі, практично під реактор. Мутації, які проявилися у вигляді двоголових телят, списали на забави природи. Правда, Шепелічі незабаром поховали під землею - село дуже фонило.

"Нове гібридне тваринницьке господарство відкрили на півдні зони, у більш чистому селі Куповатому. Робочих рук вистачає - селяни, у 1986-му зігнані з насиджених місць, вже у 1987-м дружно повернулися. Зараз тут живуть не лише старики-самосели, але і їх діти, внуки. Тутешні жителі кажуть, що вони не зважають на радіацію, хоч з 117 чоловік, які повернулися, зараз живих залишилося всього 76.

Напівкорови-напівбізони - близько ста голів - з'явилися у Куповатому як би самі собою. Поруч з цим чудом природи ростуть в селі і нормальні свині та телята. Їх, як і рибу, довго не тримають, віддають за зону "на докорм". Але навіть і без "докорму" місцева продукція йде нарозхват - за одне порося у Куповатому просять 80 центів при тому, що кілограм свинини на найближчому ринку коштує п'ять доларів. У село їдуть і їдуть покупці - дешево, а інше не так і важливо.

Чорнобиль хоче жити, він має намір існувати поряд з "чистими" регіонами країни і заради цього робить неможливе, майже фантастичне. Наприклад, щоб витоптати радіаційну траву, у зону з Асканії Нової привезли стадо коней Пржевальського. Тепер два табуни - голів з тридцять - ходять вздовж чорнобильських доріг, періодично нападаючи на смачні експериментальні посадки і їх авторів. Вчені бояться дрібних коней більше, ніж вовків. Це зворотна сторона державної чорнобильської програми "Фауна", як нам сказали у МНС. Чорнобильські ягнята мукають, чорнобильські коні готові скласти конкуренцію іншим хижакам.

Українська заповзятливість у зоні лякає і Захід. Весняні чорнобильські пожежі все ж примусили Київ виправдовуватися - власті вимушено заговорили про те, що найближчим часом визначать дату закриття ЧАЕС. На кінець червня запланована конференція країн-донорів, де Захід зобов'язаний розщедритися - якщо хоче позбавити себе від страху перед все ще непередбачуваним Чорнобилем. Київ це розуміє, тому і прагне продати відпускну дорожче.

Біл Клінтон заплатив 80 мільйонів доларів лише за те, щоб саме йому Кучма повідомив конкретну дату - 15 грудня 2000 року. Правда, поки що ще не зовсім ясно - чи ввійдуть ці американські долари у суму 768 мільйонів, яка вже визначена західним співтовариством на закриття ЧАЕС, чи виявляться додатковим внеском. У Києві схильні до другого варіанту.

Якщо це так, то Україна зуміла заробити на Чорнобилі ще небагато грошей. При цьому не треба забувати, що зона стала унікальним науковим полігоном, якого не було, нема і, дай Боже, ніколи не буде ні в одній країні. А це також гроші - західні вчені добре платять, щоб попрацювати у цій величезній природній лабораторії".

Чорнобиль буде жити, буде приносити Україні гроші - не всупереч, а саме завдяки своїй радіації, пише "ОГ".
true
