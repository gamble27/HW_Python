Верховна Рада України в четвер дала згоду на притягнення до карної відповідальності та арешт депутата Миколи Агафонова. Більше того. Народні депутати проігнорували пропозицію профільного комітету погодитися на притягнення Агафонова до карної відповідальності без арешту, таким чином, підтримавши звернення Генпрокуратури.

За рішення дати згоду на притягнення до карної відповідальності та арешт народного депутата Миколи Агафонова в четвер проголосували 229 парламентарів, проти-5.

Сам же Агафонов впевнений, що при голосуванні було використано з десяток карточок відсутніх депутатів, тому він має намір опротестувати це рішення парламенту у суді. За повідомленням кореспондента УП з Верховної Ради, депутат ще раз перед всіма виборцями та журналістами зазначив, що морально готовий до арешту, при цьому їхати з Києва та країни намірів не має, оскільки вини за собою не відчуває.

Цього разу Агафонову не повезло. А от минулого - навіть дуже, оскільки це прохання прокуратура надала вже не вперше. І власне того щасливого для Агафонова попереднього разу, парламент не розглядав подання прокуратури (в якому фігурувала сума не мало-не багато - понад $20 млн.), зіславшись на відсутність депутата в Україні через хворобу.

Так би спокійно і дохворів депутат Агафонов у мирі та спокої, якби в ході розслідування його діяльності прокуратура не встановила нових фактів Всіх їх було акуратно зібрано, розшифровано, надруковано, і на цій основі вже друге подання акуратно прошили, 14 квітня підписали, і, згідно зі всіма бюрократичними тонкощами, знову направили до парламенту. У документі, до речі, не забули пригадати, що під час попереднього слідства народний обранець Микола Агафонов неодноразово ухилявся від надання свідчень, ігнорував вимоги посадових осіб Генпрокуратури, що прагнули спілкування з ним, а також перешкоджав слідству у встановленні істини.

Як свідчать власне ці віднайдені слідством факти, трудове життя Агафонова було важким і цікавим, особливо для прокурорів. Протягом якихось п'яти років (з 1992 до 1997-го року) шановний громадянин "заробив" $24 млн., як стверджує прокуратура, джержавних коштів. Його дії, йдеться в поданні, передбачає Карний кодекс (зокрема у статтях 86-1, 80-1, 172 ), де чорним по білому написано "розкрадання державного майна в особливо великих розмірах, приховування валютної виручки, службова і посадова фальсифікація, які спричинили тяжкі наслідки". Принаймні, так передає "Інтерфакс-Україна".

Звичайно ж, співгромадяни неабияк зацікавлені у тонкощах механізму "розкрадання державного майна " і далі за текстом. Запитуєте- відповідаємо. Як йдеться в тому ж таки поданні, слідство встановило, що основних вершин матеріального благопоуччя М.Агафонов досяг, працюючи генеральним директором "агрофірми Наукова" (селище Таромське Дніпропетровської області). Радгосп продавав іноземним фірмам силікомарганець і металопрокат, а кошти від цього господарський Агафонов приховував на зарубіжних банківських рахунках .

Як встановило слідство, "червоною ниткою" крізь життя та діяльність нашого героя проходила дружба та співпраця з уже легендарним Павлом Івановичем Лазаренком. Якщо ж пильно вчитатися в попередні матеріали УП, то можна побачити, що коло друзів та соратників Агафонова було дещо ширшим. Крім Лазаренка, до таких деякі зараховують і Леоніда Даниловича Кучму, не менш відому особу і поборника корупції.

Тепер щодо тонкощів. За 2 роки (з 1992до 1994 року) Микола Агафонов украв $1,5 млн.Шлях - протий: використовуючи банківські переліків і отримання готівки, яка розміщувалася на рахунках голландської фірми "Ван дер Плуг ен Терпстра Б.В." в "Абн-Амробанку" (м. Леєуварден, Нідерланди) і радгоспу "Науковий" в "Почтабанку Рт" (м. Захонь, Угорщина), в тому числі спільно з Павлом Лазаренком - $1,2 млн..

В 1993-96 рр., як стверджують слідчі, шановний Агафонов, продовжуючи розкрадати державні кошти в особливо великих розмірах, зокрема, використав для розкрадання квоти та ліцензії на експорт значних обсягів силікомарганцю та металопрокату з Дніпропетровської області за межі України. Ці "цидулки" вже відомий нам радгосп "Науковий" отримав через поважного представника президента в Дніпропетровській області Павла Лазаренка в обмін на постачання радгоспу для господарств області "забугорних" великої рогатої худоби, паливно-мастильних матеріалів, обладнання і сільгосптехніки. Фактично силікомарганець і частина металопрокату реалізовувалися зарубіжним фірмам за валюту, яка, за вказівками передбачливого Агафонова перераховувалася фірмами-покупцями на рахунки зарубіжних фірм. Фірми Агафонов контролював особисто.

Протягом цих років на зарубіжних рахунках були незаконно приховані $34 млн. валютної виручки за реалізовану "Науковим" продукцію з Дніпропетровської області. Частина цих коштів сумою $14,5 млн. була використана на придбання для радгоспу "Науковий" великої рогатої худоби, сільгоспмашин і обладнання, а $20 млн. були, за розпорядженням Агафонова, перераховані на особисті рахунки громадян України в іноземні банки. Використовувалися рахунки зарубіжних і українських комерційних фірм, створених або особисто Агафоновим, або зареєстрованих на його родичів і знайомих у Нідерландах, ФРН, Угорщині, Україні, Швейцарії, США, Канаді або використані Агафоновим персонально на особисті потреби.

Як зазначається в поданні, крім того всього Микола Агафонов разом з сином Вадимом за один рік (в 1996-97 рр.) розкрали $2,3 млн. державних коштів і здійснили низку службових фальсифікацій.

Відповідно, ще 22 січня 1997 року Генпрокуратура порушила кримінальну справу за фактами розкрадання держмайна в особливо великих розмірах посадовими особами радгоспу "Науковий" (з. Таромське Дніпропетровської області) і незаконного використання громадянами України валютних рахунків за межами країни. При розслідуванні цієї справи отримали дані, на основі яких 14 вересня 1998 року порушено кримінальну справу відносно колишнього директора радгоспа "Науковий", нині депутата Миколи Агафонова.
false
