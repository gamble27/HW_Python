"Держава дозріла до того, щоб накласти лапу на Інтернет", - приблизно так реагують люди, пов'язані з бізнесом та творчістю у мережі на останні події. Як відомо, днями під Києвом представники держави (серед них, люди від різноманітних держкомітетів та служб, в тому числі спецслужб) і провідні провайдери провели конференцію на тему "Держава та Інтернет".



З проханням прокоментувати цю подію ми звернулись до легенди українського Інтернету, автора відомого свого часу проекту АІН, Олександра Брамса. Саме завдяки його матеріалу "громадскість" і звернула увагу на "збіговисько" у "Конча Заспі".



"Зараз кількість позитивних емоцій з приводу останніх подій у мене знизилася майже до нуля", - відповів Брамс на запит УП електронною поштою.

Олександр Брамс: "Це результат не стільки тих декларацій з офіційних документів, а більше відчуття атмосфери навколо питання "Держава та Інтернет" та відчуття атмосфери навколо самої конференції та безпосередньо на ній. Не дивлячись на те, що кроки держави в Інтернеті можуть бути дуже якісними (за певного сценарію розвитку подій), велика помилка організаторів цього руху - закритість, та інколи, навіть, секретність. Нормальна реакція будь-якої людини на таку ситуацію - підозри та негативні емоції. Як мені відомо, організаторів конференції дуже довго намагалися запевнити у необхідності оприлюднення публічної інформації після проведення конференції. Можливо, що на це рішення дещо вплинула моя публікація перед конференцією.

Зараз навіть не всі провайдери, веб-студії, контент- та хостинг-провайдери, системні інтегратори, комп"ютерники та інші комерційні структури: що працюють навколо Інтернету розуміють до кінця ті можливості, які вони вже отримали від ведення свого бізнесу саме в цій сфері. Тому для мене не є несподіванкою те, що чиновники, які в більшості не є навіть активними користувачами Інтернету, не зовсім розуміють стратегію "входження до Інтернету".

На мій погляд, було б набагато краще розглядати Інтернет не стільки як невідрегульований простір, скільки як лігон для реалізації "Українського економічного дива". Це, в першу чергу, в інтересах влади, яка вже декілька років не може подолати економічну кризу. Деякі іноземні експерти, саме Інтернет-економіку вважають тим інструментом, за допомогою якого Україна зможе не тільки покращити економічну ситуацію, але й увійти до співтовариства високорозвинутих держав світу. Якщо це буде поставлено за мету, тоді вже не буде сенсу займатися суто політичними питаннями регулювання Інтернету".
false
