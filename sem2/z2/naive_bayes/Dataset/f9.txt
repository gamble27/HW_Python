Незважаючи на труднощі, збірна України по футболу повернулася з Англії, де проводила товариську зустріч. Через борги компанії "Авіалінії України" перед компанією "Євроконтроль" вона не змогла повернутися своїм літаком, яким прибула у Лондон.

Українські спортсмени прилетіли рейсовим літаком авіакомпанії "Міжнародні авіалінії України", повідомляє "Інтерфакс-Україна". Британські власті у четвер вранці наклали арешт на два літаки "Українських авіаліній", якими збірна України мала повернутися додому. "Авіалініям України" вдалося домовитися про звільнення літака Як-42, на якому в Англію прилетіли українські вболівальники та журналісти.

Футболісти збірної України, можна сказати, "попали під гарячу руку", адже вони летіли в Англію чартерним рейсом "Авіалінії України", які взагалі не виконують регулярних польотів до країн ЄС. Цей випадок і був вдало використаний "Євроконтролем", який не має права затримувати рейсові літаки.

За словами чільного керівника "Авіаліній України" Вадима Джокло літаки затримано через борг у сумі 2 мільйони євро перед компанією "Євроконтроль", яка займається забезпеченням польотів над територією країн Європейського Союзу. "Євроконтроль" вимагав негайного погашення заборгованості, і зараз, за словами Джокло авіакомпанія вияснює суму боргу. Переговори з цього питання відбудуться наступного тижня. Разом з тим, він зазначив, що у суму боргу, яку виставив "Євроконтроль" включено борги компаній, які раніше входили у склад "Авіаліній України".





Що стосується самого матчу, то і тут збірну України чекала невдача. Незважаючи на підтримку місцевої діаспори та українських уболівальників, що прибули із збірною, вона поступилася 0-2. Голи в англійців забили на 44-ій хвилині Фаулер а на 68-ій - Адамс. Звичайно, збірна України (відсутність Шовковського, Максимова та Скрипника), була не в бойовому складі.

Ця гра залишила двояке враження. З одного боку, у збірної України була помітна командна гра. Проте, не було тієї гостроти та настирливості, яка їй притаманна. У результаті маємо те, що маємо.

До речі, самі тренери збірної на післяматчевій прес-конференції повідомили, що грою своїх футболістів задоволені. Старший тренер збірної Валерій Лобановський за станом здоров'я у Лондон не вилетів.

Один з тренерів української збірної Леонід Буряк висловив жаль з приводу того, що у збірної України таких ігор мало. За його словами, тренери ставили перед гравцями фактично 2 завдання: "дати можливість гравцям проявити свою майстерність" та перевірити українських легіонерів. Тільки не зовсім зрозуміло, яку з поставлених задач гравці виконали.

true
