Створення національної доменної зони - одне з питань, що обговорювались на круглому столі "Держава та Інтернет" , який проходив у санаторії "Конча Заспа", повідомляє AIN. Подія, на яку із деяким побоюванням і нетерпінням очікували причетні до українського Інтернету люди, на перший погляд завершилася прийняттям досить позитивної резолюції за результатами круглого столу.

Крім далекого за виконанням питання зони UA, учасники цього заходу визнали "необхідність додаткового обговорення і відпрацьовування питань умов ліцензування діяльності із надання послуг Інтернету". Заспокоювати дрібних провайдерів (більшість з яких не запросили для участі в круглому столі) буде те, що "ліцензування не повинне використовуватися як інструмент зменшення конкуренції".

Загалом цей круглий стіл при всій демонстративній формальності показав ступінь інтересу держави до теми Інтернету. Про це говорить список учасників і організаторів. Серед них - глава державного комітету зв'язку та інформатизації Олег Шевчук, начальник головного управління СБУ Анатолій Герасимов, глава державного комітету інформаційної політики, телебачення і радіомовлення Іван Драч, глава комітету з питань свободи слова й інформації Олександр Зінченко, прес-секретар президента Олександр Мартиненко і багато інших цікавих людей.

Усі ці люди, а також провідні провайдери України визнають "важливість і першочергову необхідність насичення українського Інтернету інформаційними ресурсами, і, у першу чергу, україномовними". Крім того, усі визнають необхідність розробки законодавчої бази, що визначить місце і роль Інтернету в Україні. Не обійшли увагою і питання безпеки в мережі і питання про безпечну передачу даних.

Питання безпеки розглядалися досить активно. Представників СБУ на круглому столі було більш ніж досить. Ось ще один з пунктів резолюції,
прийнятої в Конча Заспі: учасники зустрічі "вважають за необхідне створення робочої групи з питань розробки механізмів захисту інформації, моніторингу і фільтрації протизаконної інформації". Звучить розумно, але усвідомлення того, що СБУ буде займатися моніторингом, маючи "права і можливості", насторожує.

Крім перерахованих вище результатів круглого столу, присутні підтримали ініціативу створення Асоціації учасників ринку Інтернет України і визнали доцільним, щоб керування національним доменом UA здійснювалося організацією - резидентом України.
false
